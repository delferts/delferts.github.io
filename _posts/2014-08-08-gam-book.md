---
title: "Grāmata “A Beginner’s Guide to Generalized Additive Models with R”"
layout: post
categories: jekyll update
date: 2014-07-27 12:00:00 +0200
---


![GAM book](/figs/gam_book.jpg){:style="float: right;margin-right: 7px;margin-top: 7px;"}

["A Beginner’s Guide to Generalized Additive Models with R”](http://highstat.com/BGGAM.htm) ir pirmā grāmata no “A Beginner’s Guide” sērijas grāmatām, kuras paredzējusi izdot Highland Statistics Ltd. ar A.F.Zuur priekšgalā. Grāmatā tiek apskatīti aditīvie un vispārinātie aditīvie modeļi un to izmantošana programmā R.

Šī ir jau trešā grāmata, kuras viens no autoriem A.F.Zuur, un ar kuru man ir bijusi iespēja iepazīties. Līdzīgi kā ar citām grāmatām, arī šī nelika vilties. Autors visnotaļ vienkāršā valodā, ar minimālu sarežģītu formulu daudzumu, sniedz ieskatu tajā, kas ir aditīvie modeļi, kādā veidā tie “strādā”, sākot ar vienkāršiem modeļiem (kur atbildes mainīgais ir nepārtraukti variējoša pazīme) un pārejot jau pie sarežģītākiem modeļiem, kur atbildes mainīgais jau ir skaita vai esamības/neesamības dati. Viena no labākajām A.F.Zuur grāmatu priekšrocībām ir tā, ka visi aprēķini tiek veikti izmantojot reālu pētījumu piemērus, atsaucoties uz publikācijām, no kurienes šie dati ir nākuši. Šeit gan jāmin, ka visi šie piemēri ir no bioloģiskiem (ekoloģiskiem) pētījumiem, tāpēc citu jomu speciālistiem varbūt varētu būt grūtāk apgūt lasīto. Datu analīzes piemēriem tiek veikta tā, kā to vajadzētu pareizi darīt – no sākuma veicot grafisko analīzi, apskatot datu sadalījumu, meklējot “izlēcošas” vērtības, tad sākot piemērot vienkāršākus modeļus un beigās nonākot pie pareizā modeļa. Nodaļu beigās parasti arī tiek sniegti padomi par to, ko vajadzētu no analīzes iekļaut rakstā.  Grāmatā izmantotie piemēri (kodu rindas) un datu faili ir pieejami šīs grāmatas mājaslapā.

Diemžēl grāmatai ir arī savi trūkumi. Man tomēr gribētos, lai šī grāmata būtu plašāka (garākā) un iekļautu arī tēmas par jaukta efekta (mixed effects) GAM modeļiem. Reizēm traucējoši ir tas, ka autors daudz atsaucas uz savām citām grāmatām, kurās būtu jāmeklē papildus informācija – ne visiem būs pieejamas tās citas grāmatas.

Jāsecina, ka grāmata ir attaisnojusi uz to liktās cerības kā labs materiāls biologam/praktiķim par konkrēto analīzes veidu. Ja ir tāda iespēja, tad iesaku iepazīties gan arī šo, gan arī ar citām autora grāmatām, ja ir vēlme saprotamā valodā apgūt papildus statistiskās metodes.