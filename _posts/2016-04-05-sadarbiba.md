---
title: "Sadarbības veidošana ar datu analītiķi"
layout: post
categories: blogs update
date: 2016-04-05 12:00:00 +0200
---

Viena no būtiskākajām mana darba sastāvdaļām ir konsultāciju sniegšana par statistikas jautājumiem, kā arī praktiska datu analīze pēc kolēģu, studentu, līdzautoru lūguma. 
Gadu laikā ir nācies saskarties ar vairākām problēmām, kas mēdz atkārtoties. Tāpēc nolēmu uzrakstīt pāris ieteikumus, kas varētu uzlabot sadarbību ar cilvēkiem, kas veic datu analīzi.

### Sagaidāmais rezultāts un sadarbība

Pirms uzsākat sadarbību ar kādu, nodefinējiet gan sev, gan viņam kāds ir sagaidāmais rezultāts un kāds būs sadarbības veids.

1. Necenšaties par visu varu panākt, ka “datu analītiķis” iegūst rezultātu kādu Jūs esat iedomājies. Pastāv liela iespēja, ka Jūsu dati nerāda to, ko Jūs cerējāt ieraudzīt. Pie tā “datu analītiķis” nav vainīgs, tādi ir Jūsu dati. Nebūtu pareizi uzreiz apšaubīt otra kompetenci. Ja cilvēks kaut ko nemācēs izdarīt, visdrīzāk viņš Jums to pateiks.
2. Vienojaties par sadarbības veidu – vai tās būs attiecības “darba devējs – darbinieks”, kur “datu analītiķis” dara visu, ko Jūs liekat, vai arī tās būs attiecības, kur Jūs paļaujaties uz “datu analītiķa” kompetenci un ieklausāties arī viņa viedoklī.
3. Vienojaties par “samaksas” veidu – vai tā būs reāla samaksa, kopīga publikācija, vienkārši “paldies” par palīdzēšanu. Pēdējo divu variantu gadījumā vajadzētu saprast, ka tiek brīvprātīgi ieguldīts laiks, attiecīgi negaidiet, ka viss tiks izdarīts uzreiz pēc Jūsu lūguma.
4. Kārtīgi apdomājiet un izrunājaties par lietām, kas ir jāizdara. Skaidrs, ka nav iespējams uzreiz izdomāt visu, bet arī vairākas reizes pārtaisīt visas analīzes, jo maināt domas, ir apgrūtinoši.
5. Atceraties, ka arī "datu analītiķis" ir tikai cilvēks, tāpēc reizēm vienkārši ir cilvēki, ar kuriem ir grūti sastrādāties (pārāk atšķirīgi raksturi). 

### Dati

Ja kāds Jūsu uzdevumā veic datu analīzi, tad mēģiniet kaut nedaudz atvieglot viņam darbu pareizi sagatavojot datu failu:

1. Ja veidojot datus, piemēram, programmā Excel, tad sāciet veidot datu tabulu no augšējā kreisā stūra, nevis kaut kur lapas vidū. It kā sīkums, bet tomēr katru šādu failu nākas pārveidot.
2. Ja nākas sūtīt jaunus/papildinātus datus, nemainiet kolonnu nosaukumus pret jauniem. Visdrīzāk datu analizētājam jau būs gatavs kods, kas strādā – nomainot kolonnu nosaukumus, nāksiet mainīt/labot kodu.
3. Tabulās jāizvairās izmantot “merge” (šūnu sapludināšana)
4. Kolonnu nosaukumus vajadzētu veidot pēc iespējas īsākus, bez paskaidrojumiem iekavās, jo pirms analīzes to visu nāksies pārveidot.

### Problēmu risināšana
 
Bieži Jums pašiem ir zināšanas darbā ar statistikas programmām, tikai reizēm rodas kādas nelielas problēmas, kuras jāatrisina.

1. Vai Jūs esat pietiekami darījuši, lai atrisinātu šo problēmu paši – apskatījušies, piemēram, funkcijas palīdzības failā, vai arī pameklējuši jau esošu risinājumu internetā.
2. Ja ir problēma darbā ar kodu rindām, piemēram, programmā R, tad lūdzot palīdzību, nosūtiet gan komandu rindas, kas rada problēmas, gan arī datu failu, kas izmantots. Ļoti reti ir iespējams palīdzēt redzot tikai kļūdas paziņojumu.

Šīs ir tikai manas personīgās domas par to, kā vajadzētu veidot sadarbību balstoties uz personīgo pieredzi.
